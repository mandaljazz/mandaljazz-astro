---
layout: ../../layouts/ArtistLayout.astro
id: leah
imageAttribution: Marie Solheim
imageType: jpg # jpg eller png
title: LEAH
author: Kim Klev
authorImage: kim-klev.jpg
tagline: Partymusikk for introverte folk!
venue: Teltet
concertStartAt: 2025-06-26T21:00
spotifyUrl: https://open.spotify.com/artist/6ObZd68bz6ZROOb8Jg5SKi
youtubeUrl: https://www.youtube.com/watch?v=wrvBhjqie_w
sponsoredByBergesenstiftelsen: false # true hvis logoen til Bergesenstiftelsen skal vises, false hvis ikke
hideFromProgram: false # true hvis den skal skjules fra programsiden, false hvis den skal vises
hideFromArtistList: false # true hvis den skal skjules fra forsiden, false hvis den skal vises
releaseAt: 2025-03-19T08:00 # hvis satt, skjules fra forsiden til denne datoen
isFree: false # true hvis den er gratis, false hvis ikke
requiresFreeTicket: false # true hvis konserten er gratis, men krever gratisbillett
isPlaceholder: false
order: 4 # Rekkefølgen på forsiden. Høyere er bedre.
---

Navnet Leah er opprinnelig hebraisk og betyr “villku”, men er også forbundet med det latinske ordet for “løvinne”. Urkua er for lengst dødd ut, eller er kanskje snarere bare blitt til husdyr. I musikken til jazzpopbandet LEAH, ledet av Leah Engevold, ligger det passende nok en spenning mellom å ville være en sivilisert sofagris og gå bananas (“go apeshit”, som det heter på engelsk). Det er partymusikk for introverte folk, en spennende blanding av skranglete indiepop, jazz og neosoul.

Debutplata deres, Zzz (2023), handler på mange måter om den indre konflikten til villkua. Tittelen er en tegneserieboble av noen som sover og snorker, men låtene er kvikke og vitale. Den ene låten heter “Silk pyjama”, en annen heter “Red wine”. “Fun party” åpner med noen som absolutt ikke har det gøy på fest: “I just got here / now I’m in hell”. Et av høydepunktene på plata heter “Smoke”, og er en slags sokratisk dialog om å ta seg en sigg: “Why do I smoke? / I’m not afraid to die and I’ll even close my eyes / Why won’t you smoke? / Are you afraid to die or are you too wise?” Helsike heller, at det skal være så forbanna vanskelig å kose seg!

LEAH slår uansett et slag for å ha det gøy, og de synes du burde gjøre det samme. De har allerede klart å spre det gode budskap og har skaffet seg mange fans, blant andre selveste Sidsel Endresen, den legendariske norske jazzsangeren. “Jeg har hatt gleden av å høre LEAH på konsert, og det var et veritabelt kick av energi, trøkk, spilleglede og vokalt overskudd,” sier hun. Audun Vinger fra Dagens Næringsliv og Jazznytt føler det også, og har skrevet at “LEAH er noe av det mest livgivende jeg har opplevd på en norsk scene på lenge.” Bam!

På tampen av fjoråret slapp de singelen “Tired”, som er en forsmak fra deres kommende album nummer to. Når kommer plata? Vi aner ikke! Men vi krysser fingrene for at LEAH pakker med seg noen flere smakebiter til Mandaljazz.

### Besetning

- Leah Engevold // vokal, keys og låtskriver
- Kristina Fransson // trompet og vokal
- Emil Bø // trombone
- Halvor Dokke // trommer
- Tevje Fjugstad Flaate // gitar
- Henrik Bakka // bass
