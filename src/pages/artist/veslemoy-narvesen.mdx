---
layout: ../../layouts/ArtistLayout.astro
id: veslemoy-narvesen
title: Veslemøy Narvesen
author: Kim Klev
authorImage: kim-klev.jpg
tagline: With special guests!
venue: Teltet
concertStartAt: 2023-07-01T18:00
spotifyUrl: https://open.spotify.com/playlist/55KWbzpJ4UuznKQMgCTvqE?si=113077945ee349d9
youtubeUrl: https://www.youtube.com/watch?v=iUd7MoKsRFE
sponsoredByBergesenstiftelsen: true
hideFromProgram: false
hideFromArtistList: false
order: 4
---

Stjerna vår Veslemøy! Kristiansands store datter! "Den nye supertrommisen"! Kjært barn har mange navn, men Veslemøy Narvesen er nok typen som foretrekker å ikke få altfor svulstige lovord kastet etter seg. Tross alt viser hun at godt gammelt hardt arbeid er nøkkelen til å bli ordentlig flink i noe.

Akkurat nå seiler Veslemøy på en herlig bris. I fjor sommer viet NRK.no henne et fullengdes portrettintervju; Klassekampen kalte henne et av seks unge talenter å holde øynene opp for i 2022; Nettavisen har omtalt henne som et sjeldent talent; og i 2021 stakk hun av med Oslojazz' talentpris. Veslemøy er også i ferd med å bli fast inventar på Mandaljazz, hvor hun har spilt sammen med blant andre Mall Girl, Schemes og Trondheim Jazzorkester.

I år blir første gang hun opptrer på festivalen vår som soloartist (riktignok backet av et førsteklasses band!). Veslemøy spiller og synger, og både feirer kreativiteten -- den o store skaperkraften! -- og er et inspirert hjertesukk over all slags målstyrt formalisme. Hun er opptatt av hva som skjer med vår kreativitet i møte med andre, og i mangel på møte med andre.

Veslemøy Narvesen dyrker et fryktløst og dynamisk lydbilde. Det er en tydelige spor av den tilbakeholdne skandi-jazzen til plateselskapet ECM, men fritt for det litt tyngende alvoret som kan prege sjangeren. Veslemøy har uttalt at strofer fra Joni Mitchells klassiske album Blue surrer i hodet hennes daglig, og da er det ikke rart at det også er tydelige spor etter singer/songwriter-tradisjonen å høre her.

Kort fortalt: Dette er jazz som dyrker og sprer livsglede!
