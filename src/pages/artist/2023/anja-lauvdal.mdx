---
layout: ../../../layouts/ArtistLayout.astro
id: anja-lauvdal
title: Anja Lauvdal
author: Kim Klev
authorImage: kim-klev.jpg
tagline: Transkriberinger fra et tapt språk
venue: Galleriet, Buen
concertStartAt: 2023-07-01T16:30
spotifyUrl: https://open.spotify.com/artist/5nojNXCvAawjyDStjVyUTO?si=hs95UtjtRMCTDK4omFNZNg
hideFromProgram: false
hideFromArtistList: false
order: 3
---

Selv om du ikke skulle kjenne igjen navnet hennes, har du definitivt sett trynet hennes om du har vært på Mandaljazz et par ganger. Anja har spilt i så mange norske orkestre at det ville tatt oss en halv dag å nevne å alle sammen... men, for å ta noen av de viktigste: Broen, Jenny Hval og Trondheim Jazzorkester. Vi synes hun er veldig god til å spille både piano og synth. Skandaløst nok er hun ikke nevnt under rubrikken "Kjente Flekkefjæringer" på Wikipedia-siden for Flekkefjord.

Selv om hun har vært involvert i så mye musikk, virker det ikke som det har falt henne naturlig å jobbe helt på egen hånd. "From a Story Now Lost", som kom i høst, er hennes første soloalbum -- men selv det er liten illusjon. Albumet er nemlig blitt til i veldig tett samarbeid med amerikanske Laurel Halo, som enkelt og greit er en av de kuleste elektroniske produsentene vi har på kloden vår.

Musikken på "From a Story Now Lost" er ganske annerledes fra hva vi har hørt fra Anja tidligere, på tross av hennes voldsomme bredde som musiker. Det er musikk som helt åpenbart plasserer seg i kategorien "ambient", et sted på spekteret mellom Saties møbelmusikk for piano og den elektroniske verdenens glitch-musikk. Det består av ti drømmende små stykker som Anja har vevd sammen i dialog med produsent Laurel Halo. Skiva fikk en positiv anmeldelse i kredblekka Pitchfork, og der ble musikken treffende nok beskrevet som transkriberinger fra et tapt språk.

Det er musikk som fortjener å bli fremført og lyttet til på et spesielt sted, under litt spesielle betingelser. Mens vi jobber med å få på plass de helt konkrete detaljene, vil vi oppfordre deg til å sette på albumet og glede deg til konsert.
