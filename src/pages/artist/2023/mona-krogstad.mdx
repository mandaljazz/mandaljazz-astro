---
title: Mona Krogstad Virgo Sun
author: src/content/authors/kim-klev.mdx
tagline: «Solen i jomfruens tegn»
venue: Teltet
concertStartAt: 2023-06-30 18:00
spotifyUrl: https://open.spotify.com/artist/4VTic06AgSPI4CjWjxofOm?si=c5ea37f8b9614229
youtubeUrl:
hideFromProgram: false
hideFromArtistList: false
image: /2023/artist/mona-krogstad.jpg
---

Hva skjer om man blander finstemt skandinavisk jazz med den spirituelle jazztradisjonen fra Amerika? Med sitt gørrflotte debutalbum har det unge talentet Mona Krogstad vist at det ikke bare går an å kombinere de to stilartene, men at de også utfyller hverandre på nydelig vis.

Virgo Sun, som skiva heter, låner navnet sitt fra det astrologiske konseptet "solen i jomfruens tegn", som er selve stjernetegnet for kreativiteten. Det er en fin og treffende tittel, for her har Mona og hennes eminente band – Joakim Petersen på piano, Bjørn Marius Hegge på kontrabass og Veslemøy Pedersen på trommer – virkelig klart å trylle fram noen magiske melodier som rører noe dypt i sjela. Vi i bookingkomiteen har mange favorittlåter på plata.

Mona Krogstad er en saksofonist og komponist med studiepoeng fra den sagnomsuste jazzlinja ved NTNU og Kungliga Musikhögskolan i Stockholm. Mona synes musikk er en av de vakreste former for kommunikasjon vi mennesker skaper med hverandre, og i likhet med oss blir hun fascinert av at musikkens språk kan romme så uendelig mange bilder, følelser og stemninger.

Virgo Sun (Øra Fonogram) kom i september 2022 og har fått ros fra media i inn- og utland. I desember ga hun attpåtil ut en litt utforskende juleplate. Mona Krogstad og band skal representere Norge i Nordic Jazz Comets våren 2023. Etter det, når sommer kommer og sola står i krepsens tegn, får vi høre deres drømmende melodier og lekne samspill på Mandaljazz.

### Medvirkende

- Mona Krogstad (tenorsaxofon)
- Veslemøy Narvesen (trommer)
- Erik Grønnesmark (bass)
- Joakim Rainer Pedersen (piano)
