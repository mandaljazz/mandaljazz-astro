---
layout: ../../layouts/ArtistLayout.astro
id: bushmans-revenge
title: Bushman'S Revenge
author: Jens Bessesen
tagline: 20-årsjubileum
venue: TBA
concertStartAt: TBA
spotifyUrl: https://open.spotify.com/artist/23ElmuKLosPuHchIPXuq5G?si=Tf_YkhnOR369nyD0bWB6gA
hidden: false
order: 3
---

Jazz, fritt etter hukommelsen! Det er tittelen på den åttende skiva til Bushman's Revenge, som allerede er seks år og to-tre plater siden, og er en presis beskrivelse av følelsen man får av å lytte til musikken deres. (Joda, det er veldig praktisk for oss som skriver programbladet når artistene selv har funnet den best tenkelige definisjonen av det de holder på med!)

Noen ville kanskje kalt Bushman's Revenge for jazzrock, men det blir for lettvint. I så fall er det også rock, fritt etter hukommelsen. Det de driver med har elementer av avantgarde (de refererer selv til trollmenn som Arne Nordheim og Karlheinz Stockhausen), den type dekonstruert og messende instrumentalrock man gjerne kaller postrock (her er band som Tortoise og Mogwai noen ledetråder), og i noen små glimt høres de attpåtil ut som et helt vanlig jazzensemble.

Og selv om lydbildet ofte føles mørkt og mystisk, vitner album- og låttitlene om at medlemmene har spart de beste vitsene sine til akkurat dette prosjektet. Kort fortalt: Bushman's Revenge er en trio med mye karakter.

Det skulle bare mangle at Bushmans' Revenge, som fyller 20 år i og består av tre av landets mest eminente musikanter, har utgitt musikken sin på de to beste plateselskapene i landet for overskridende rock og jazz, Rune Grammofon og Hubro. Ikke bare fyller de 20 år i år, men de skal også slippe sitt 11. album. Og som ikke det var nok: Over tid har de også klart å dra på seg et rykte om å være et helsikes bra liveband. La det swinge!

### Bushman's Revenge er

- Even Helte Hermansen (gitar)
- Rune Nergaard (bass)
- Gard Nilssen (trommer)
