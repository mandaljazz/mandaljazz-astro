---
layout: ../../../layouts/ArtistLayout.astro
id: bixiga-70
# imageAttribution: Fotografens Navn
title: Bixiga 70 (BR)
# shortTitle: Artistsen
author: Kim Klev
authorImage: kim-klev.jpg
tagline: Eksplosive afrobrasilianske rytmer
venue: Teltet
concertStartAt: 2024-06-28T22:00
spotifyUrl: https://open.spotify.com/artist/6rUeHFntOV8tgpoUJvEthU?si=h3HIaMaqSKOOCmEWr98jvA
youtubeUrl: https://www.youtube.com/watch?v=HALXabke9hc
sponsoredByBergesenstiftelsen: false # true hvis logoen til Bergesenstiftelsen skal vises, false hvis ikke
hideFromProgram: false # true hvis den skal skjules fra programsiden, false hvis den skal vises
hideFromArtistList: false # true hvis den skal skjules fra forsiden, false hvis den skal vises
isFree: false # true hvis den er gratis, false hvis ikke
requiresFreeTicket: false # true hvis konserten er gratis, men krever gratisbillett
isPlaceholder: false
order: 90
---

Eksplosive afrobrasilianske rytmer og grooves fra musikkmetropolen São Paulo!

Ifølge tech-konsernet Google er São Paulo “Brasils levende finansielle sentrum”. Det er kanskje ikke det første vi ville trukket fram ved den mest folkerike byen i Brasil, men så er vi heller ikke finansfolk.

Vi lever i vårt eget ekkokammer, og derfor er musikken det første vi tenker på med São Paulo. I klubbmusikkverdenen er byens gatesmarte baile funk en ordentlig svær greie for tiden, og til årets utgave av Mandaljazz er vi så heldige å få huse São Paulos – og kanskje attpåtil Brasils – kuleste afrobeat-ensemble.

Bixiga 70 henter navnet sitt fra nabolaget Bixiga, som er kjent for å ha vært hjem til mange italienske immigranter, men også Fela Kutis monumentale band Afrika 70. I likhet med den brasilianske kulturen generelt, er det en mektig blanding av mange ulike kulturelle impulser i musikken til Bixiga 70. Derfor føles det litt reduktivt å kalle det de driver med for afrobeat, selv om Fela Kuti er en viktig ledestjerne, for her blandes afrokaribiske rytmer med en distinkt brasiliansk energi og estetikk. Enkelt og greit er det dansemusikk med jazzinstrumenter.

Orkesteret har allerede holdt på i over et tiår, og debuterte med den enormt overskuddspregede plata Bixiga 70 i 2011. I fjor ga de ut sitt femte album, Vapor, som er farget av psykedeliske synther – som høres ut som de er inspirert av byens klubbscene.

Bixiga 70 har spilt på vår uoffisielle vennefestival Oslo World to ganger, senest i fjor høst, og den første konserten deres ble beskrevet som “uten å overdrive, et av de mest ekstatiske øyeblikkene i festivalens historie”. Vi krysser fingrene for at den samme storheten smitter over på Mandal i sommer, når vår aller første booking fra Latin-Amerika går på scenen.
