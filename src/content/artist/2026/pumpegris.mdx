---
imageAttribution: FSchwarz
image: /artist/2026/pumpegris.jpg
title: Pumpegris
author: src/content/authors/kim-klev.mdx
tagline: Rølpete indiepop full på norske folketoner
venue: Teltet
concertStartAt: 2026-07-10 22:00
spotifyUrl: https://open.spotify.com/artist/6ffouJYBfWqrHFC05DK9MZ
youtubeUrl: https://www.youtube.com/watch?v=BlBJyMuBW_U
sponsoredByBergesenstiftelsen: false
hideFromProgram: false
hideFromArtistList: false
isFree: false
requiresFreeTicket: false
isPlaceholder: false
isMorgensolo: false
isBestillingsverk: false
isBarnekonsert: false
isNonConcertEvent: false
order: 80
releaseAt: 2025-10-15 00:00
cancelled: false
---

Har du fritids, eller? Om du spør den sprelske folkemusikk-kvintetten Pumpegris, så er nok svaret, "ja, for helvete, vi har fritidsproblemer". Sangene deres handler om å være blakk som faen og fornøyd med det. De tar livet kuli så resten av oss slipper.

De er også skikkelig i slaget om dagen: Debutplata Fritids fikk terningskast seks av NRK da den kom i vår, og i høst fikk de prisen for Årets stjerneskudd og en halv mill. kroner på musikkbransjefestivalen Bylarm. Det er vel det som er å seile i medvind.

Og visst pokker om de gjort seg fortjent til å vinne i Griseflax. Pumpegris spiller som om det stod om livet, selv om de bare er noen-og-tjue. Debutplata Fritids er et overflødighetshorn av inspirasjon, hvor de i likhet med klassekamerater som Ævestaden omdanner norsk folkemusikk til noe nytt, moderne og særegent.

Der Ævestaden (som spilte på Mandaljazz i '24) blander folk med elektronika, holder Pumpegris på å skjære ut et krysningspunkt mellom folketoner og skranglete indierock. Selvsagt har Tuva Syvertsen, primus motor i folkpunk-bandet Valkyrien Allstars, produsert plata.

Selv om fusion – det å blande sjangre – er regelen snarere enn unntaket i disse dager, er det likevel sjelden at resultatet låter så helstøpt som det gjør her. Dette er noen som vet hva de vil, og får det til. Pumpegris får det til å høres lekende lett ut å skrive catchy melodier og mane fram et dundrende groove.

Pumpegris er oppkalt etter et dikt av den danske poeten Halfdan Rasmussen, og i sann dansk stil er det en slags drikkevise for barn. Det må jo være en perfekt maskot for et band som står i spenninga mellom det nye og det gamle, mellom lek og faenskap. Skål!

### Besetning

- Vera Sonne // vokal
- Trygve Liahagen // fele
- Astrid Garmo // synth/gitar/vokal
- Mikkel Bjørneboe // bass
- Jon Espelid // trommer
